#### Proposta TRE

Quanto una macchina riesca a prendere decisioni in maniera autonoma è indubbiamente una domanda affascinante a cui provare a dare una risposta ma ancor più interessante è come le macchine siano state dotate di autonomia di “pensiero”.
Un essere umano prende decisioni ascoltando il proprio io e confrontando ciò che è spinto a fare in maniera innata con quello che gli è stato insegnato sia giusto o sbagliato a seconda delle situazioni. 
Le macchine però non hanno un io innato o se lo hanno è comunque un background cognitivo che è stato fornito da chi ha programmato la macchina, che diventa per essa alla stregua di un genitore. Si può dire quindi che le macchine prendano decisioni in maniera autonoma poiché qualcuno, precedentemente, le ha istruite sul da farsi in questa o quella situazione. 
Per quanto riguarda macchine specifiche per un compito è banale la programmazione di sequenze vero-falso che permettono di prendere decisioni limitate in una gamma precedentemente fornita. 
Ma in questo caso si può parlare di intelligenza? 
Una macchina è intelligente quando ha un ambiente finito di possibilità?
Forse una macchina intelligente non è stata ancora davvero inventata, una macchina che possa essere autonoma dalla sua nascita e che possa prendere decisioni in base a ciò che precedentemente ha vissuto nella sua vita. Una macchina come i replicanti del romanzo fantascientifico di Dick, che si ribellano alla costrizione lavorativa a cui gli umani gli avevano relegati. 
Troppo spesso si sente parlare di disastri dovuti ad errori delle macchine, ma poco ci si ferma a pensare che l’errore di una macchina non è nient’altro che l’errore delle persone che quella macchina l’hanno progettata, programmata ed assemblata. 
Probabilmente l’uomo è stato portato a fidarsi sempre di più delle macchine, a considerarle intelligenti come esso, ad affidarli incarichi completi delegando ad altre macchine il compito di controllare le prime. 
Con questo non voglio dire che l’uomo non deve fare affidamento alle macchine o che si debba tornare ad una civiltà handmade, vorrei solo porre al centro dell’attenzione un problema di affidabilità e di libertà di delega che forse deve essere preso meno sottogamba.
Potrebbe essere interessante, a tal proposito, creare un artefatto (da utilizzare in un contesto museale/espositivo) che faccia esattamente il contrario di ciò che vorrebbe l’utilizzatore, affinché, ad un certo punto, quest’ultimo in preda alla frustrazione smetta di utilizzarlo. 
Ciò non è per far sentire stupido l’uomo ma per fargli rendere conto che, effettivamente, l’errore della macchina non è e non può essere slegato dalla volontà di chi quella macchina l’ha progettata.
