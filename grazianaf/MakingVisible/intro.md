# Cosa è il visibile? Cosa è l'invisibile? <h1>

## Introduzione <h2>



Prima di aprire il ragionamento sulle possibilità progettuali rispetto al tema di **rendere visibile l’invisibile**, ho voluto definire quello che significa la dicotomia rappresentata dai termini visibile e invisibile interpretando quelle che sono le visioni convenzionali. 
L’azione di vedere, interpretata in senso ampio, quindi non esclusivamente utilizzando vista, viene descritta da **Merleau-Ponty** intesa come **percezione**, nei termini di comunicazione reciproca: 

_«ogni percezione è una comunicazione o una comunione, la ripresa o il compimento da parte nostra di una intenzione estranea, o viceversa è la realizzazione all’esterno delle nostre potenze percettive e come un accoppiamento del nostro corpo con le cose»._ 

Essa rappresenta l’esplicitazione o materializzazione di un fenomeno che, incontrando un **soggetto pensante**, assume “forma” e “stabilità”. Se consideriamo i termini **visibile/invisibile** in questo senso, allora, essi rappresentano non solo una **opposizione** ma anche **un’unificazione**. 
L’invisibile che si fa visibile è infatti un modo per esaltare la potenza del primo nei confronti del secondo: l’invisibile si manifesta, il visibile è il veicolo di questa manifestazione. 

Se consideriamo l’arte astratta, rendere visibile significa, visualizzare un **ordine delle cose** che sta al di là della superficie visibile ma ne costituisce la **struttura**. **Paul Klee**, infatti, in _Confessione Creatrice_ afferma che l’arte non riproduce il visibile ma _rende visibile_. Quello che che rende visibile è il _poter essere_ altrimenti del visibile: stratificazioni, forme fluide, strutture aperte, il “carattere fantomatico e mitico, quello che gli occhi della fantasia possono scorgere”. 

Possiamo quindi affermare che il **visibile** non è altro che la **traccia materiale** delle forze **invisibili** che lo generano e che l’invisibile corrisponde ad una sorta di esaltazione di forme nascoste.
