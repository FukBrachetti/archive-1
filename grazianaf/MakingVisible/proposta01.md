### Tema01 <h3>

# Il dubbio e l'etica della responsabilità <h1>

Riflettendo sul tema dell’invisibile ho ragionato sul tema del dubbio. Il dubbio è una condizione mentale, è la messa in discussione di una certezza, di una verità (o falsità) assoluta e soprattutto non è visibile. 
Etimologicamente, il dubbio, rappresenta _“uno stato dell’animo incerto fra pensieri diversi e contrari, che ondeggia fra due pensieri; moto della mente”_. Così indefinito ma allo stesso tempo potente: il dubbio storicamente è stato e tuttora è uno dei motori dell'innovazione e dei grandi cambiamenti di paradigma che hanno caratterizzato la storia. 
Praticato nell'antica Grecia da Socrate tramite la _maieutica_, considerato da Cartesio il metodo per giungere alla verità e da Bacone lo strumento per distruggere gli _idola_ della tradizione, tramite Popper e il suo falsificazionismo il dubbio è alla base dello sviluppo della scienza moderna. 
Praticare il dubbio significa aprirsi alla tolleranza, alla democrazia e all'accettazione dell'altro e del diverso. Il dubbio favorisce la reciprocità e l'empatia, ovvero la comprensione dell'altro. Tuttavia la scomoda pratica del dubbio comporta rischi e pericoli. Può degenerare nell'inazione, nella paralisi, sfociare nel relativismo e nel cinismo.
Il dubbio implica la scelta ed introduce al tema dell’“etica della responsabilità” nel senso che le scelte che ogni giorno compiamo influenzano il mondo che ci circonda su diversi livelli. 
Viviamo in un’era in cui siamo in grado di costruire macchine (ML) che imitano e aumentano le nostre capacità cognitive in modo sempre più preciso. Non si tratta più di alimentare la forza motrice di una macchina con l’elettricità o di programmare nei dettagli un _“If This Than That”_, si tratta di programmare una macchina che sia in grado di agire/interagire all’interno di un ambiente, “imparando” da esso. Questo comporta tutta una serie di conseguenze sulle quali è doveroso interrogarsi in questa fase di esplosione dell’intelligenza artificiale, in modo da poterne gestire le criticità e da poterne cogliere le opportunità al meglio. 
**È possibile che le macchine siano dotate di un’etica?**

**L'etica dell'intelligenza artificiale**

Le macchine possono essere programmate per compiere scelte etiche, per rispondere a criteri etici? In che modo l'AI incarna il nostro sistema di valori? 
Essendo progettate da esseri umani, le macchine potrebbero compiere scelte etiche in riferimento a regole che rispondono al sistema di valori a cui "risponde" a sua volta chi le programma o gli utenti che le utilizzano. Potremmo ipotizzare che esse potrebbero riuscire a compiere una valutazione dei rischi, che la mente umana non sarebbe capace di compiere in tempi brevi, sistematizzando un gran numero di informazioni provenienti dall'ambiente esterno. Ma in questo caso la scelta ricadrebbe ancora sul potere decisionale umano. Se immaginassimo che queste macchine riuscissero a determinare i criteri delle scelte compiute, "imparando" dai diversi contesti, quali potrebbero essere gli effetti? Quale potrebbe essere un ambiente adatto a questo tipo di supporto? 

Quello che vorrei realizzare è uno strumento (fisico e/o digitale) che permetta, attraverso dei criteri concettuali stabiliti, come nel caso studio "Decision Space" (problem, solution, past e future), di classificare e operare delle scelte in base alle informazioni ottenute dalle "scelte di classificazione" della maggioranza degli utenti e da questo rielaborare le informazioni e operare scelte di riclassificazione delle stesse. Si potrebbe ipotizzare di sfruttare il sistema opensource per riadattare i criteri ad ogni circostanza. 

**Keywords**
AI, Etica delle macchine, Responsabilità delle scelte

**Casi studio**
- https://www.creativeapplications.net/js/decision-space-conceptual-dataset-for-machine-learning/ - Decision Space
- http://mchrbn.net/ethical-autonomous-vehicles/ - Ethical autonomous vehicles
- http://automato.farm/portfolio/ethical_things/ - Ethical Things

